---
layout: post
lang: tamil
type: blog
permalink: /tamil/blog/:title/

date: 2021-09-09
title: இனிதாய் விடியும் பொழுது
---

இனிதாய் விடியும் பொழுது <br/>
சுகமாய் மலரும் விழிகள் <br/>
அணைப்பில் உறங்கும் மனைவி <br/>
அழகாய் சிணுங்கும் குழந்தை <br/>
விழிக்கும் திசையில் புத்தகம் <br/>
மனதை சிலிர்க்கும் கவிதை <br/>
உதட்டின் ஓரம் புன்னகை

பனியில் குளிக்கும் பூக்கள் <br/>
தென்றல் மிதக்கும் வீதி <br/>
புல்லில் நடக்கும் கால்கள் <br/>
பறக்க துடிக்கும் இதயம் <br/>
நடந்து வியர்த்த தேகம் <br/>
பரந்து விரிந்த ஏரியில் <br/>
தாவி குதித்து குளியல் <br/>
ஆடை இல்லா உடலும் <br/>
தேவை இல்லா மனமும் <br/>
கரையில் புரளும் அலையும் <br/>
ஒருங்கே ஒன்றாய் இணையும் <br/>
பொழுதில் விடியும் சூரியன்

உரக்க கூவும் சேவல் <br/>
வேகமாய் கரையும் காகம் <br/>
காதில் தேனாய் கருங்குயில் <br/>
கீச்சுக்குரலில் சிட்டுக்குருவி <br/>
தேகம் தொடும் இளவெயில் <br/>
கசக்கி கட்டிய கந்தை <br/>
பசுமை போர்த்திய கிராமம் <br/>
கலப்பை சுமக்கும் கடவுள்கள் <br/>
வாசல் தெளிக்கும் தெய்வங்கள் <br/>
துள்ளி குதிக்கும் ஆடுகள் <br/>
குட்டியை வருடும் மாடுகள் <br/>
காலை சுற்றும் நாய்க்குட்டி <br/>
காம்புக்கனவில் குழந்தைகள் <br/>
சொர்க்கத்தின் வழியே நடைபயணம்

மூவருக்கு தோதாய் சிறுகுடில் <br/>
மெதுவாய் திறக்கும் கதவு <br/>
தேனீர் கோப்பையில் காதல் <br/>
நெற்றியின் நடுவே சிறுமுத்தம் <br/>
சிணுங்கலுடன் விழிக்கும் மனைவி <br/>
ரசித்து பருகும் பார்வை <br/>
அணைத்து கடந்த நிமிடங்கள் <br/>
நடுவில் நுழைந்த தேவதை <br/>
பிரித்து விட்டதாய் சிரிப்பு <br/>
கழுத்தை சுற்றும் கைகள் <br/>
தாடியை வெறுக்கும் கன்னங்கள் <br/>
கொல்லைப்புறத்தில் சிறுகுளியல் <br/>
கோழிக்குஞ்சுகளுடன் உரையாடல் <br/>
சீருடை மாற்றிய சில்வண்டு <br/>
மிதிவண்டியில் பள்ளி பயணம்

வாழ்க்கையை போதிக்கும் ஆசான் <br/>
அறிவை துளைக்கும் கேள்விகள் <br/>
சிந்திக்க தூண்டும் பதில்கள் <br/>
அலைகடலென மாணவர்கள் <br/>
தொடர்வண்டியாய் பாடங்கள் <br/>
ஓய்வறியா வேளையிலும் <br/>
தாய்மையாய் உணரும் நிமிடங்கள் <br/>
மணி அடித்ததா? அணை திறந்ததா? <br/>
சிட்டாய் பறக்கும் சிறுகுழந்தைகள்

ஆடுபுலி ஆடும் கிழவர்கள் <br/>
ஊர்நியாயம் பேசும் கிழவிகள் <br/>
திண்ணையில் கூடும் நண்பர்கள் <br/>
கலகலக்கும் கிண்டல் பேச்சுக்கள் <br/>
காரசாரமாய் அரசியல் பேச்சுக்கள் <br/>
மெதுவாய் மறையும் சூரியன் <br/>
குங்குமம் சூடும் வானம் <br/>
கூடு திரும்பும் பறவைகள் <br/>
அகல் விளக்கேற்றிய வீடுகள்

மனைவியின் தினச்செய்திகள் <br/>
குழந்தையின் மழலை சாகசங்கள் <br/>
நெல்லுச்சோறுடன் அயிரைமீன் குழம்பு <br/>
மார்பில் உறங்கும் குழந்தை <br/>
அருகில் வருடும் மனைவி <br/>
நொடியில் மலரும் உறக்கம்

(இனிதாய் விடியும் பொழுது...)
