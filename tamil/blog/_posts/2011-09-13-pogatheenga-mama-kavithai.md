---
layout: post
lang: tamil
type: blog
permalink: /tamil/blog/:title/

date: 2011-09-13
title: போகாதீங்க மாமா
---

பஞ்சு மெத்தை தலைகாணி <br/>
பன்னீர் தெளிச்சு வச்சாலும் <br/>
பாவிமக கண்ணுக்குள்ள <br/>
தூக்கம் மட்டும் இல்ல மாமா!

கண்ணுக்குள்ள நீயிருக்கன்னு <br/>
கண்ணு முழிச்சி நான் கெடக்கேன் <br/>
தனியா என்னை தவிக்க விட்டு <br/>
தூரதேசம் போனதேன் மாமா!

பொறையேறி விக்கும் போதும் <br/>
கண்ணு கலங்கி நிக்கும் போதும் <br/>
உள்ளுக்குள்ள சிரிப்பு மாமா! <br/>
உன்னோட நெனைப்பு மாமா!

மல்லிப்பூவு வாசம் உனக்கு <br/>
மனசு பூரா புடிக்குமுன்னு <br/>
குண்டுமல்லி பூவச்சூடி <br/>
பூவப் போல இருக்கேன் மாமா!

லவுக்கை இல்லா மாராப்பு <br/>
மச்சான் உனக்கு புடிக்குமுன்னு <br/>
கந்தாங்கி சீலை கட்டி <br/>
கச்சிதமா இருக்கேன் மாமா!

குட்டி குட்டி ஆசையெல்லாம் <br/>
எட்டி எட்டி பாக்குது மாமா! <br/>
எட்டு வாளி தண்ணி இறைச்சும் <br/>
காய்ச்சல் மட்டும் போகல மாமா!

நேந்துவிட்ட காளையெல்லாம் <br/>
மீசை வளர்த்து சுத்துது மாமா! <br/>
நீயில்லாத சாமத்துல <br/>
வீட்டுக் கதவ தட்டுது மாமா!

வாடாமல்லி வாடுமுன்ன <br/>
வண்டி வச்சி வந்துடு மாமா! <br/>
நெலாவும் பூமியும் உலாவுற வரைக்கும் <br/>
என்னை விட்டு போகாதீங்க மாமா!
