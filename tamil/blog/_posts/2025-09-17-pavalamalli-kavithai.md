---
layout: post
lang: tamil
type: blog
permalink: /tamil/blog/:title/

date: 2025-09-17
title: பவளமல்லி
---

பவளமல்லி பூத்திருக்கு   
பாடுங்குயில் காத்திருக்கு   
தேவியவள் தேகந்தொட   
இளவெயிலும் வேர்த்திருக்கு

இரவொழிந்த காலையிலே   
கண்விழிக்கும் வேளையிலே   
தெம்மாங்கு பாடிக்கொண்டே   
தோகை விரிக்கும் பூமயிலே

இடையர்க்குல இளமகளே   
இடைசிறுத்த திருமகளே   
நடைபழகிய நாள்தொட்டு   
குணம் மாறா குலமகளே

குளநண்டு நடனமென்று   
குழலதிலே விரல்களாட   
வெண்காந்தள் பூக்களென்று   
செந்தேனை வண்டு தேட

மழைத்துளியே மணியாடை   
நீராட்ட ஒருவோடை   
துகிலுரித்த சிறுபேடை   
தேன்தெறித்த புதுவாடை

சூதறியா செவ்விதழில்   
தீதறியா பொன்சிரிப்பில்   
களங்கண்ட காவலனும்   
கள்வனாக மாறிப்போக

நானோ…

தீயருகே தவித்திருந்தேன்   
துணையின்றி தனித்திருந்தேன்   
காலனவன் கால்கள் பற்றி   
காலமுடிய காத்திருந்தேன்   

கண்ணெதிரே தோன்றினாய்   
காதல்கொள்ள ஏங்கினாய்   
வார்தையேதும் இல்லாமலே   
வாழ்வின்மொழி பேசினாய்

செஞ்சாந்து நானிடவோ   
பூமஞ்சள் தான் தரவோ   
ஒவ்வாத ஓருறவில்   
ஒன்றாக உறைந்திடவோ

சொல்லடி சிவசக்தி !

<hr/>

**பொருள் விளக்கம்:**
- **இரவொழிந்த** - இரவு + ஒழிந்த. இரவு கழிந்தபின் தொடங்கும் அதிகாலை நேரம்.
- **தெம்மாங்கு** - தேன் + பாங்கு. தேனின் இனிமை போன்று இனிமையான பாடல். தமிழ்நாட்டில் பாடப்படும் நாட்டுப்புற பாட்டு வகை.
- **இடையர்க்குல** - இடையர் + குலம். "இடையர்" என்பது ஆடு, மாடு போன்ற கால்நடைகளை வளர்க்கும் / பராமரிக்கும் மக்களை குறிக்கிறது. முல்லை நிலத்தவர். ஏறுதழுவுதல் / சல்லிக்கட்டு, இவர்களுடைய விளையாட்டு.
- **குளநண்டு** - குளம் + நண்டு. குளத்தில் வாழும் நண்டு.
- **குழலதிலே** - குழல் + அதிலே. இந்த கவிதையில் புல்லாங்குழலை குறிக்கிறது. இடையர் குலத்தின் பிரசித்தமான இசைக்கருவி.
- **வெண்காந்தள்** - வெண்மை + காந்தள். வெண்மையான காந்தள் மலர்கள்.
- **மணியாடை** - மணி + ஆடை. மணி + ஆடை. ரத்தினக்கல், முத்து அல்லது மாணிக்கம் போன்ற கற்களால் அலங்கரிக்கப்பட்ட ஆடை. இங்கு "மணி" என்பது மழைத்துளி.
- **துகிலுரித்த** - துகில் + உரித்த. துகில் என்பது ஆடை. ஆடை அணியாத என்று பொருள் கொள்க.
- **சிறுபேடை** - சிறு + பேடை. சிறிய பெண் பறவை.
- **களங்கண்ட** - களம் + கண்ட. பல போர்களை சந்தித்த.
- **காலனவன்** - காலன் + அவன். உயிரை எடுக்கும் எமன்.
- **செஞ்சாந்து** - சிவப்பு + சாந்து. சிவந்த சாந்து அல்லது குங்குமம்.
- **ஒவ்வாத** - ஒத்துவராத.
- **ஓருறவில்** - ஓர் + உறவில்.
